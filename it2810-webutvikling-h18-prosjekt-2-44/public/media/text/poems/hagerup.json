{
  "author": "Inger Hagerup",
  "title": "Lykke",
  "text": [
    "Hva lykke er?",
    "Gå på en gressgrodd setervei",
    "i tynne, tynne sommerklær,",
    "klø sine ferske myggstikk",
    "med doven ettertenksomhet",
    "og være ung og meget rik",
    "på uopplevet kjærlighet.",
    "Å få et florlett spindelvev",
    "som kjærtegn over munn og kinn",
    "og tenke litt på vær og vind.",
    "Be prestekravene om råd",
    "og kanskje ja – og kanskje nei –",
    "han elsker – elsker ikke meg."
  ]
}
